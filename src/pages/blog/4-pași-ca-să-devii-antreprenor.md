---
templateKey: blog-post
title: 4 pași ca să devii antreprenor
date: 2020-11-21T15:50:22.550Z
description: Ți s-a vorbit deja destul despre spectrul de gândire pe care
  trebuie să îl aibă un adevărat antreprenor. Știi prea bine că trebuie să ai o
  gândire orientată către acțiune, că trebuie să muncești mult și constant și că
  trebuie să fii deschis către schimbare.
featuredpost: true
featuredimage: /img/6.jpg
tags:
  - antreprenoriat înființare firmă contabilitate HR marketing
---
Multe articole scriu despre cum să devii un antreprenor din perspectiva caracteristicilor personale specifice antreprenorilor de succes.

Aceste articole sunt importante. Gândirea cu care pornești în goana după o afacere este ceea ce hotărăște succesul sau eșecul planului tău.

**Dar ți s-a vorbit și despre CUM să ajungi antreprenor?**

**Despre acțiunile efective, instituționale?**

**Despre documentele și cerințele legale de care ar trebui să știe orice antreprenor?**

![Antreprenor](/img/13.jpg "Antreprenor")





Pentru asta îți aducem noi un ghid complet pentru a-ți pune afacerea în picioare. Am inclus sfaturile pe care le dăm clienților noștri, linkuri utile și un document descărcabil în care găsești fiecare pas din acest ghid, ca să nu trebuiască să revii la acest articol. 

Toate acestea fiind spuse, să trecem la cele 4 mari aspecte ale antreprenoriatului.

![Înființare firmă](/img/6.jpg "Înființare SRL")

## Înființarea societății

Evident că primul lucru pe care trebuie să îl faci este să depui actele pentru înscrierea firmei la Registrul Comerțului.



Doar că, înainte de a ajunge în fața ghișeului, ar trebui să decizi ce tip de formă juridică ți se potrivește.

Iar, mai apoi, începi să strângi un dosar cu toate actele necesare înființări: 

### Rezervarea denumirii

Acestea se pot face online la <https://portal.onrc.ro/ONRCPortalWeb/ONRCPortal.portal>, prin e-mail, fax, poștă sau la ghișeu. Rezervarea rămâne valabilă pentru 3 luni de la data înregistrării cererii.

### Actul Constitutiv

ONRC pune le dispoziție un model de act constitutiv în care sunt incluse informații despre asociați, forma juridică, denumirea, durata de funcționare a societății, sediul social, obiectul de activitate, capitalul social, drepturile și obligațiile asociaților, conducerea și administrarea societății și metodele de control al activității.

### Documentele pentru Sediul Social

Cum ar fi: contractul de închiriere (sau de subînchiriere), contractul de comodat, contractul de leasing etc.

În funcție de unde decizi să îți stabilești sediul social, o să trebuiască să aduci câteva acte adiționale, cum ar fi acordul și semnăturile asociației de proprietari și ale vecinilor care sunt direct afectați de activitate - dacă aceasta va fi condusă într-un apartament.

### Copia Cărții de Identitate a Asociaților

### Declarație pe Proprie Răspundere 

Declarația-tip, care se găsește pe site-ul ONRC, trebuie să fie semnată de asociați sau de administratori.

Acest document are rolul de a garanta statului că asociații respectă condițiile impuse de lege pentru a-și îndeplini atribuțiile. 

##### Altele

#####  

* Cererea de înregistrare
* Anexa 1 privind înregistrarea fiscală
* Dovada privind efectuarea vărsămintelor aporturilor subscrise de asociați
* Actele privind beneficiarul real al societății
* Dovada plății tarifului legal pentru publicarea în Monitorul Oficial.



Noi, cei de la AxACont România, știm cum să preluăm din munca pe care o depune un antreprenor. Discuțiile pe care le avem cu clienții noștri îi ajută să ia o decizie informată în privința aspectelor mai complicate, cum este găsirea formei juridice mulate pe posibilitățile lor financiare sau identificarea codului CAEN. 



Am avut ocazia de a îndruma și cetățeni străini care s-au decis să își internaționalizeze afacerea în România cu ajutorul nostru. 

![Servicii de contabilitate](/img/8.jpg "A ține evidența contabilă")

## Contabilitate

Firma ta este acum înregistrată. Îți poți începe activitatea.

Următorul pas este contabilitatea. Ea este piatra de temelie a afacerii tale. 

### Pentru ce tip de firmă îți trebuie contabil

#### Pentru PFA în sistem real

Nu este obligatoriu pentru acest tip de formă juridică ca firma ta să aibă un contabil, dar, dacă activitatea condusă este complexă sau ești la începutul experienței tale antreprenoriale, atunci se recomandă angajarea unui contabil.

Contabilitatea pentru un PFA în sistem real se ține în partidă simplă, adică se ține evidența contabilă a tuturor operațiunilor din activitatea firmei.

Scopul este de a stabili care îi sunt obligațiile fiscale, cum ar fi impozitul pe venit și contribuțiile la stat. 

În cazul în care te decizi să ții pe cont propriu evidența contabilă, acestea sunt documentele necesare:

#####  1. Registru-Jurnal de Încasări și Plăți 

În acest document se trec veniturile și cheltuielile: 

* suma încasărilor
* aporturile în numerar sau în contul bancar al societății aduse ori la începutul activității, ori pe parcursul acesteia;
* alte sume încasate (împrumuturi, despăgubiri, fonduri nerambursabile, subvenții, donații)
*  orice cheltuială efectuată în timpul activității firmei în urma căreia au fost realizate venituri
* restituirea aporturilor în numerar sau în contul bancar



Este nevoie să păstrezi împreună cu registrul de încasări și plăți orice tip de document justificativ (facturi, chitanțe, ș.a.m.d.).

##### 2. Registrul-Inventar

În Registrul-Inventar sunt trecute, la final de an, obiectele de inventar, activele, stocurile, datoriile și creanțele PFA-ului. Pe lângă întocmirea listei, în registru sunt notate și valoarea de inventar a obiectului patrimonial care ar trebui să se găsească sub aceeași formă și în documentele justificative.

##### 3. Registrul de Evidență fiscală

Aici se înregistrează veniturile impozabile și cheluielile deductibile.

**Veniturile impozabile** sunt încasările de pe urma activității firmei.

**Veniturile neimpozabile** sunt aporturile în numerar sau în natură și orice alte sume primite (despăgubiri, donații, indemnizații, credite bancare etc.)

**Cheltuielile deductibile** sunt acele cheltuieli efectuate pentru continuarea desfășurării activității economice. Există unele cheltuieli care au un grad mai redus de deductibilitate. Câteva exemple sunt: cotizațiile, plata chiriei, cheltuieli pentru repararea și întreținerea echipamentelor, cheltuieli de protocol ș.a.m.d.

Câteva exemple de **cheltuieli nedeductibile** sunt dobânzile, amenzile, penalitățile, cheltuielile aferente veniturilor neimpozabile ș.a.m.d.

Lista completă de cheltuieli deductibile, nedeductibile și deductibile se găsește la <https://bit.ly/2UKqkBb>. 

Calculul **contribuțiilor sociale datorate** se face pornind de la venitul net al PFA-ului. Pentru a-l afla, se face diferența dintre totalul veniturilor impozabile și totalul cheltuielilor deductibile.

Rezultatul este chiar **venitul net al PFA-ului.**

Aceste numere te vor ajuta cu...

##### 4. Declarația unică

Aici este trecut venitul net al firmei. Se calculează 10% din el, iar rezultatul este impozitul care trebuie dat la stat. 

![Documente contabile](/img/12.jpg "Documente contabile")

#### Pentru PFA pe normă de venit 

În acest caz, tot ce trebuie să faci este să completezi ultimele două documente de la punctul anterior (Registrul de Evidență Fiscală și Declarația Unică).

#### Pentru SRL

Societățile cu răspundere limitată sunt obligate să angajeze un contabil membru CECCAR sau să își externalizeze serviciile contabile, pentru că organizarea fiscală se face în partidă dublă. 

### Tipuri de contabil

Ca să îți poți face o bună imagine de ansamblu despre departamentul contabil, ar trebui să fii informat despre tipurile de contabil.

###### Primul tip este contabilul independent.

El este membrul CECCAR care a preferat să își deschidă propria firmă de contabilitate.

###### Al doilea tip este contabilul angajat.

Și contabilul angajat are certificare de expert contabil (ca toate tipurile de contabil pe care îi prezint acum), dar el este angajat direct de firma pentru care lucrează. Acest tip se recomandă companiilor care au mai mulți angajați și care conduc o activitate complexă. 

###### Al treilea tip este firma de contabilitate. 

În acest caz, nu lucrează un singur contabil. O echipă întreagă se ocupă de contabilitatea afacerii tale. Externalizarea contabilității este eficientă atât pentru companiile mari cât și pentru cele mici.

Costurile scad. Erorile contabile dispar. Primești soluții rapide. 

![Resurse Umane](/img/11.jpg "Resurse Umane")

## Resurse Umane

Dă-mi voie să încep acest capitol cu o statistică.  

Analiza pentru *Carta Albă a IMM-urilor din România 2019* scoate la suprafață faptul că 57,14% dintre cei 788 antreprenori intervievați pentru studiu au avut probleme în angajarea, pregătirea și menținerea personalului.

O să începem discuția chiar cu ele și abia după vom vorbi despre aspectele tehnice specifice HR-ului.

### Angajare

Angajarea începe simplu, prin compunerea descrierii postului. 

În descriere incluzi responsabilitățile și sarcinile specifice postului și așteptările tale în ceea ce privește abilitățile concurenților. 

 Sfaturi:

* Fă o descriere amplă a postului. Ajută potențialii candidați să își formeze o imagine de ansamblu.
* Concepe profilul angajatului ideal. Gândește-te cu ce tip de oameni vrei să lucrezi și cum i-ai caracteriza.
* Fă o listă cu toate aceste caracteristici și restrânge-o la cele mai importante. 

Spre exemplu, din cele, să zicem, 18 trăsături ale candidatului ideal pe care le-ai gândit (de la competențe la formare educațională și profesională), alege-le pe acelea de care firma ta nu ar putea să se lipsească, iar ele vor fi condițiile de bază la angajare. 

![Proces de angajare](/img/7.jpg "Angajare")

În final, ce lei vei cere candidaților? CV? Scrisoare de recomandare? Un formular cu întrebări pe care le consideri importante? Sau poate pentru o evaluare aprofundată, le vei da o serie de task-uri pe care să le rezolve?



Orice variantă este bună, atâta vreme cât reușește să culeagă informațiile relevante despre potențialul angajat. 



Ai publicat anunțuri, ai cerut recomandări etc.

Iar acum ai început să primești solicitări. Începi evaluarea, răsfoiești CV-uri, iei interviuri. 

Amintește-ți ca în tot acest timp să fii imparțial. 



Cât despre interviuri. **Uite câteva lucruri de care ar trebui să ții cont.**

1. Fă o listă de întrebări pe care să le adresezi fiecărui candidat. 
2. Notează-ți cât mai detaliat răspunsurile la aceste întrebări. Ce scrii te va ajuta mai târziu să alegi candidatul perfect.
3. Nu pune întrebări cu substrat discriminatoriu sau despre viața intimă a candidatului. În realitate, aceste informații nici nu ar trebui să te intereseze.
4. La finalul interviului este ideal să informezi candidatul când și cum va fi contactat pentru a primi răspunsul.

După ce te hotărăști pe cine angajezi, te sfătuim să îi anunți pe cei „nenorocoși” de decizia pe care ai luat-o. Lasă loc pentru o conversație viitoare.    



Cât despre viitorul angajat, începe prin a-i trimite oferta de angajare. 

**O ofertă de angajare** conține, cel mai adesea, funcția, salariul pe lună, perioada de training/probă, sistemul de bonusare, responsabilitățile postului (da, din nou), programul de lucru și orice alt beneficiu (cum ar fi asigurarea medicală).



Dacă candidatul acceptă oferta, trebuie să completezi un **contract de muncă**. Clauzele care trebuie să apară obligatoriu în contract sunt:

* identitatea angajatului și a angajatorului
* locul de muncă
* sediul
* funcția/ocupația și atribuțiile postului
* data la care contractul începe să își producă efectele
* criteriile de evaluare a activității profesionale a angajatului
* riscurile specifice postului
* durata contractului, în cazul unui contract cu durată determinată
* durata concediului de odihnă
* condițiile de acordare a preavizului și durata acestuia
* salariul de bază, periodicitatea plății salariului, alte elemente constitutive ale veniturilor salariale
* durata normală a muncii, exprimată în ore/zi și ore/săptămână
* durata perioadei de probă

### Training

În funcție de industria de care aparține afacerea ta, ai câteva opțiuni în ceea ce privește trainingul.



Trainingul definește două tipuri de activități:

1. Introducerea noului angajat în mediul de lucru specific firmei și informarea lui cu privire la procedurile și politica internă.
2. Dezvoltarea profesională a personalului prin cursuri și activități de formare.



În primul caz, chiar tu ai putea să prezinți noului angajat sistemul de funcționare al firmei tale. Dar, dacă programul nu îți permite să acorzi timp acestui aspect, ai putea ruga un angajat mai vechi să preia responsabilitatea sau ai putea putea angaja o firmă de HR.

![Cum să îți menții personalul fericit](/img/14.jpg "Resurse Umane")

### Menținere

Aici consider că este nevoie să menționăm un detaliu foarte important. Oamenii cu care lucrezi și pe care îi angajezi nu îți sunt doar resurse utilizabile, ci îți sunt echipă. 

Cel mai bun lucru pe care îl poți face pentru afacerea ta este să strângi o echipă de încredere, să ceri ajutorul oricând este cazul și să fii deschis la comunicare. 



### Salarizare și documente conexe

Alte elemente care țin de resursele umane sunt toate contractele și documentele cerute prin lege:

* contracte de muncă
* state de plată (tabelul în care sunt trecute bugetele firmei alocate salariilor
* revisal - Registrul General de Evidență a Salariaților. Pe scurt, o bază de date despre începerea, modificarea, suspendarea și încetarea contractelor de muncă
* cereri de demisie
* adeverințe de sănătate/vechime/salariu

## Marketing

Este păcat ca, după tot acest efort de a pune afacerea ta în mișcare, să te trezești că nu ai destui clienți cărora să le oferi produsele și serviciile tale. 

Desigur că publicitatea se poate face și „în stradă” - doar vorbind despre afacere - dar adevăratele oportunități vin atunci când tu preiei controlul asupra promovării.

Poți avea un site de prezentare, platforme de social media și poți fi prezent în comunitatea specifică industriei tale, iar acestea sunt unele elemente-cheie ale succesului. 



![Strategie de marketing](/img/4.jpg "Marketing")



Acum, o să te rugăm să ne scuzi pentru auto-promovarea nerușinată pe care urmează să o facem, dar, în toate domeniile despre care am scris mai sus, apelarea la experți te va ușura de responsabilități, îți va economisi timp și, în unele cazuri, te va scăpa de costuri suplimentare. 



Sfaturile pe care ți le-am dat vin pentru a te susține în cazul în care ai vrea să te ocupi de unul singur de toate acestea, dar sunt și pamflete informative care te lasă să știi cât de dificil sau simplu poate fi ceea ce îți propui.

Rămâne ca tu să decizi.