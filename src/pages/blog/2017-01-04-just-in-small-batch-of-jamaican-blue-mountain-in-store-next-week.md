---
templateKey: blog-post
title: Internaționalizarea afacerilor - mutarea atenției spre piețele externe
date: 2020-09-14T19:00:27.389Z
description: Într-o perioadă în care mondializarea ia avânt, devine din ce în ce
  mai naturală și benefică extinderea afacerilor pe piețele externe.
featuredpost: true
featuredimage: /img/close-up-map-with-red-pins.jpg
tags:
  - Internaționalizarea afacerilor
  - Comerț extern
---


![Internaționalizarea afacerilor](/img/close-up-map-with-red-pins.jpg "Internaționalizarea afacerilor")

Prin **internaționalizarea afacerilor** se înțelege demersul strategic pe care îl urmează unele întreprinderi pentru extinderea activității peste hotare prin export și prin deschiderea de sucursale pe piețele externe.

Ceea ce favorizează lărgirea orizonturilor firmelor locale spre spațiul internațional, pe lângă tendința generală în comerț de diminuare a granițelor, este facilitarea comunicării, evoluția căilor de transport, evoluția tehnologică și liberalizarea piețelor lumii. 

Factorul principal care a condus la intensificarea comercializării în spațiul internațional au fost schimbările care au avut loc în postbelic:

* cooperarea inter-statală
* instituționalizarea relațiilor economice
* eliminarea restricțiilor impuse de guvern cu privire la afacerile internaționale
* eficientizarea comunicării și transportului
* intensificarea concurenței la nivel global
* tendința consumatorilor de a alege produse și servicii străine

### Situația României în UE și local

În 2017, valoarea investițiilor străine realizate de România în alte țări din UE a fost de 461,1 milioane de euro, fapt care plasează România pe ultimul loc din Europa. 

Astfel, contribuția României, așa cum arată indicatorii Eurostat, reprezintă doar 0,3% din PIB-ul extern, pe când un vecin ca Ungaria atinge 131,2%.

Investițiile străine modeste ale României nu sunt rezultatul dezinteresului pentru comerțul extern.

Întreprinzătorii acuză absența statului român din procesul internaționalizării. Printre așteptările antreprenorilor români se află dorința ca statul să se implice activ în promovarea afacerilor autohtone și dorința de a avea acces la informații despre piețele străine.

Printre barierele interne de care se lovesc afaceriștii români se mai numără și lipsa unor mecanisme de susținere financiară prin fonduri europene sau prin implicarea băncilor. 





### De ce să optezi pentru internaționalizarea afacerii tale?

Poate piața internă pune presiuni asupra afacerii tale, poate ai observat o scădere a volumului vânzărilor, poate nu ești mulțumit de concurență sau poate doar vrei să îți extinzi afacerea, iar piața internă nu oferă loc de creștere. 

În oricare situație te-ai găsi, internaționalizarea aduce oportunități nu doar companiilor multinaționale, ci și IMM-urilor.

**Beneficiile aduse de internaționalizarea afacerii** sunt extinderea pieței, accesul la mai multe resurse și reducerea unor costuri.



##### Etape de internaționalizare

* **Prima etapă** de internaționalizare a unei afaceri este internaționalizarea procesului de comercializare - stabilirea unei relații de import/export cu țările vecine.
* **A doua etapă** este instituționalizarea producției, adică cooperarea cu piața vizată în vederea multiplicării resurselor.
* **A treia etapă** este internaționalizarea firmei, adică implantarea acesteia în străinătate.