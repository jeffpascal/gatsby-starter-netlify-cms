---
templateKey: blog-post
title: Tot ce trebuie să știi despre Revisal
date: 2021-03-26T12:34:49.118Z
description: >
  Sunt 10 ani de când angajatorii români sunt nevoiți să completeze faimosul
  Revisal.
featuredpost: true
featuredimage: /img/1.jpg
tags:
  - resurse umane
---
Legile se schimbă și, prin urmare, se schimbă și reglementările și termenele de transmitere. Din acest motiv, o să trecem prin cele mai comune întrebări referitoare la Revisal. 

1. **Ce este Revisal?**
2. **Când se înregistrează contractul de muncă în Revisal?**
3. **Când se raportează încetarea contractului de muncă?** 
4. **Când se operează în Revisal suspendarea și încetarea suspendării?**
5. **Când se transmite în Revisal modificarea salariului?**
6. **Când se înregistrează demisia în Revisal?** 
7. **Cum poți primi adeverința de vechime în muncă pe baza Revisal?**
8. **Cum se transmit concediul fără plată și absențele nemotivate în Revisal?**
9. **Care este data la care produce efecte Revisal?**

## Ce este Revisal?

**Revisal, prescurtare pentru registrul general de evidență a salariaților, reprezintă o bază de date pentru contractele individuale de muncă aflate în desfășurare.** 

Tot aici sunt centralizate informațiile legate de încheierea, modificarea, suspendarea și încetarea contractelor de muncă. 

Revisal a venit să înlocuiască carnetele de muncă în ianuarie 2011, prin Hotărârea de Guvern nr. 161/2006. Fiecare angajator are obligația, conform Codului Muncii, să completeze Revisal, utilizând metodologia de întocmire reglementată de Hotărârea de Guvern nr. 1.105/2011.

Inspecția Muncii pune la dispoziție gratuit o aplicație pentru completarea Revisal, dar angajatorii au posibilitatea de a utiliza o aplicație proprie, atâta vreme cât aceasta respectă criteriile legale. 

![ce este revisal](/img/1.jpg "ce este revisal")

## Termene de transmitere Revisal

### Când se înregistrează contractul de muncă în Revisal

În cazul angajării unui nou membru de personal, modificarea se înregistrează în Revisal cel târziu în ziua lucrătoare anterioară începerii activității de către noul salariat.

Informațiile care însoțesc modificările din registru sunt:

* **Datele de identificare a angajatorului:**

1. Denumire
2. CUI (Cod Unic de Identificare)
3. CIF (Cod de Identificare Fiscală)
4. Sediul social
5. Numele și prenumele reprezentantului legal pentru persoanele juridice / Nume, prenume, CNP și domiciliu pentru persoanele fizice

* **Datele de identificare a noului salariat:**

1. Numele și prenumele
2. CNP
3. Cetățenia
4. Țara de proveniență

* **Data încheierii contractului individual de muncă și a începerii activității** 
* **Funcția / ocupația conform COR** (Clasificării Ocupațiilor din România)
* **Tipul contractului individual de muncă** (ex. contract de ucenicie, contract de muncă cu timp parțial etc.)
* **Durata contractului individual de muncă** (pe durată nedeterminată / pe durată determinată)
* **Durata timpului de muncă și repartizarea acestuia** (în cazul contractelor de muncă temporară)

### Când se raportează încetarea contractului de muncă în Revisal

Încetarea contractului individual de muncă (împreună cu data și temeiul legal) este transmisă în Revisal:

1. Cel târziu la data încetării contractului 

SAU

2. La data luării la cunoștință a evenimentului care a determinat încetarea contractului

### Când se operează în Revisal încetarea suspendării

În cazul suspendării și încetării contractului individual de muncă (cu excepția suspendării în temeiul unor certificate medicale), informațiile din registru sunt reactualizate **cel târziu în ziua anterioară datei suspendării ori datei încetării suspendării.** 

### Modificare salariu în Revisal 

Orice modificare a salariului, a sporurilor sau a adaosurilor se transmite în termen de maximum 20 de zile lucrătoare de la data apariției modificării și se face în baza unui act adițional la contractul de muncă, acceptat de ambele părți (angajat-salariat).

### Când se înregistrează demisia în Revisal

Înregistrarea și transmiterea încetării unui contract de muncă ca urmare a unei demisii se face la data încetării CIM.

Notificarea scrisă a cererii de demisie este urmată de îndeplinirea perioadei de preaviz, cu excepția cazurilor în care angajatorul nu își îndeplinește obligațiile asumate prin contractul individual de muncă. Înregistrarea demisiei în Revisal are loc la data încheierii preavizului. 

### Adeverință vechime în muncă Revisal

Salariații au dreptul de a cere eliberarea unei adeverințe de vechime în muncă, odată cu încetarea contractului individual de muncă, prin care să se ateste:

* activitatea desfășurată
* durata
* salariul
* vechimea în muncă și în specialitate

Pe lângă toate acestea, adeverința este însoțită de un extras din Revisal care să informeze și cu privire la concediile fără plată și absențele nemotivate. 

Adeverința de vechime în muncă poate fi solicitată atât de un fost salariat, cât și de un actual angajat, iar **angajatorul are obligația de a emite documentul în cel mult 15 zile de la data solicitării.**

![concediu fără plată & absente nemotivate revisal](/img/2.jpg "concediu fără plată & absente nemotivate revisal")

### Concediu fără plată & Absențe nemotivate Revisal

**Concediile fără plată** pentru studii sau pentru interese personale și absențele nemotivate sunt transmise în Revisal sub forma unor suspendări.

Astfel, termenul de transmitere a unei suspendări pentru concediile fără plată este cel târziu în ziua anterioară suspendării, iar încetarea suspendării este înregistrată cel târziu în ziua anterioară datei încetării suspendării. 

**În cazul absențelor nemotivate:**

* Începutul suspendării este transmis în termen de 3 zile lucrătoare de la data suspendării.
* Încetarea suspendării este transmisă în termen de 3 zile lucrătoare de la data încetării suspendării. 

### Data la care produce efecte Revisal

Pentru a finaliza transmiterea noilor date în Revisal (CIM nou sau modificări aduse acestuia) este necesar să introduci data la care modificările produc efecte.

Se pare că impedimentul cel mai mare, peste care au dat mulți angajatori, este însăși data la care se produc efecte - trecem (a) data semnării contractului / actului adițional sau (b) data la care salariatul începe activitatea / intră în vigoare modificarea adusă prin actul adițional?

**Răspunsul corect este: b** - trecem data la care salariatul începe activitatea.

De ce?

În manualul de utilizare a aplicației Revisal, scrie că „data la care produce efecte” face referire la data la care intră în vigoare modificările făcute asupra informațiilor despre salariat sau la data de la care sunt valabile informațiile referitoare la salariat.

![data la care produce efecte revisal ](/img/3.jpg "data la care produce efecte revisal ")